# Elefantit ja silta

Hienovaraisista asioista on riemu revittävä, mutta tänään tarinassa palattiin vuoden 2022 kalenteriin, jonka kanssa tuli ähellettyä kaiken ratkaisemiseen asti ja jonka siksi muistan hyvin. Taas ollaan riippusillalla, joka on taas hajonnut. Insinööritontut korjaavat sitä, kalibraatiolaskelmat pitäisi vielä varmistaa mutta myöskin vanhastaan tutut (matemaattisesti hämmästyttävän taitavat) norsut ovat varastaneet laskelmien operaattorit.

Datana on siis kasa numerorivejä, joista eka on vastaus johon pitäisi päästä ja loput numeroita, joilla laskemalla tulokseen pitäisi päästä. Norsujen varastamia operaattoreita on ekassa osiossa plus ja kerto, eli ihan vaan kokeilemalla järjestyksessä kaikkia mahdollisia yhdistelmiä numeroiden väliin ja katsomalla mitä tulee pitää selvittää, mitkä kaikki rivit on näillä mahdollista ratkaista. Meni läpi nätisti, ajatus ja toteutus oli oikea, mitä nyt tehtävänannon huolimattoman lukemisen vuoksi yksi pikku korjaus piti tehdä.

Tokassa tehtävässä luulin, että käyttöön saadaan vielä miinus- ja ehkä jopa jakolasku, mutta ei: Tarkemmin katsomalla norsuilla olikin vohkittuna vielä yhdistämisoperaattoreita || , eli vaikkapa 44 || 123 = 44123. Sen toteutus oli yhdellä rivillä koodattu ja kolmas mahdollinen laskutoimitus muiden kanssa yhdisteltäväksi oli myös helppo toteuttaa. Mutta: Siinä tulikin yhdistelmien potenssiin yksi luku lisää ja vaikkapa 11 laskutoimituksesta 2^11 on kevyet 2048, mutta 3^11 onkin jo 177 147 ja rivejä on tarkastettavana 850 eli homma kertautuu aika lailla.

Inhimillisen pienen pähkäilyn jälkeen tajusin, että koska luvut plussalla, kertomalla ja yhdistelemällä joka tapauksessa kasvavat, niin hommaa voi siistiä sen verran että joka välivaiheen jälkeen tarkastetaan, ollaanko jo menty yli haetusta vastauksesta ja jos ollaan, ni turha silloin enää jatkaa. Tämä kevensi työmäärää sen verran, että koko tehtävä ratkesi reilussa minuutissa, ja vastaus oli oikea ekalla yrittämällä. ✌
