# Vartijarobottien joulukuusi

Tämä tekeminen alkaa pikkuhiljaa mennä siihen, että kyse ei ole enää niinkään tehtävistä ja niiden ratkaisusta, vaan näiden tekemiseen liittyvän sisäisen motivaation ja järjettömyyden tutkimisesta.

Eilisessä tehtävässä oli yhtälöparien ratkaisua kun tarinassa piti voittaa pelihallin automaatista palkintoja. Aikanaan yliopistomatematiikan lineaarialgebran kurssilla putosin kärryiltä heti alkumetreillä, kun en lähtökohtaisesti tiennyt eikä opetuksessa kerrottu että matriiseissa siellä on kysymys yhtälöryhmistä tjsp. Minusta ei tullut matemaatikkoa, en tiedä matriiseista vieläkään: mitään. Sikäli eilisessä tehtävässä oli siis vähän henkilökohtaistakin painolastia lisäkuormana ja niitä eilisten ratkaisussa saattoi käyttää.

Dynamossa oli bändejä, mutta Lau Naun keikka meni ihan kokonaan ohi kun koetin vain päässäni pyöritellä, että mites ne yhtälöparit nyt ratkaistaan vai pitäisikö asentaa matematiikkakirjasto ja sen valmiilla funktiolla ratkaista. Lusin kuitenkin keikat ja kävin lasillisella niiden jälkeen, hauskaakin oli, mutta polte päästä ratkomaan tehtäviä oli kuin milläkin addiktilla. No, ratkesi sitten kun pääsin puoliltaöin kotiin alle kahdessa tunnissa ja hyvä niin.

Tämän päivän tehtävä oli taas oikein hauska. Siinä on vartijarobotteja, jotka kulkevat suoraa linjaa eteenpäin ja aina seinään teleportatessaan tulevat ulos vastakkaisesta seinästä. Ekassa osiossa laskettiin niiden liikkeistä turvallisuusluokitus, mutta toka heitti kierrepallon: Milloin suuri osa roboteista muodostaa joulukuusen?

Yleensä en näitä ratkaisuja visualisoi, vaan abstrahoin ongelman koodiksi, laitan koneen laskemaan ja otan vastauksen, ihan sama mitä tehtävässä sinänsä tapahtuu. Nyt kuitenkin piti katsoa, että miltä niiden robottien asetelmat oikein näyttävät ja milloin ne muka olisivat joulukuusena.

Tällaisia sitten pyörittelemään.

Sieltä löytyi kuitenkin säännönmukaisuutta: aina välillä kuvassa oli jonkinnäköistä vähän säännöllisempää vaaka- ja välillä pystylinjaa. Manuaalisesti katsoin, että aina 1003 robottien liikkumiskierroksen välein vaakaviivat ovat vähän säännöllisempiä, joten katsoin sit vain niitä.

Sieltä löytyi tällainen joulun ihme. Loppupäivä vapaa, huomenna jatkuu. Ihanaa!
